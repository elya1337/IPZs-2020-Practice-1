РОЗВИТОК ІТ-СФЕРИ УКРАЇНИ: ЧИННИКИ
ТА НАПРЯМИ АКТИВІЗАЦІЇ
Дослідження спрямовано на удосконалення теоретико-методичних і прикладних
основ активізації розвитку ІТ-сфери в Україні. Автори узагальнили наукові підходи до
трактування ІТ-сфери, розкрили її змістовну сутність, охарактеризували інституційноправове забезпечення та візуалізували концептуальні засади регулювання ринку ІТпродуктів. Досліджено хронологію становлення ІТ-сфери в Україні та виокремлено
п’ять етапів її розвитку. Проаналізовано особливості розвитку ІТ-підприємництва в
Україні. Оцінено вплив системи вищої освіти на активізацію та локалізацію розвитку
ІТ-підприємництва в Україні. Визначено стратегічні пріоритети державної політики в
ІТ-сфері України.
Ключові слова: ІТ-сфера; ІТ-продукти; ІТ-освіта; чинники; регулятори; розвиток.
Постановка проблеми
Новітній етап суспільного розвитку позиціонують як економіку змін (цифрову епоху), якій
передували економіка відкриттів (індустріальна епоха) та економіка сталості (аграрна епоха).
Невід’ємними атрибутами економіки змін є прискорення і розширення застосування знань на тлі
надшвидкого зростання обсягів інформаційних потоків. Диджиталізація, пронизуючи щораз ширші
сфери суспільного буття, потребує адекватних змін у використанні інтелектуального потенціалу. За
умов цифрового укладу глобальним трендом стає збільшення попиту на продукти, виробництво
яких забезпечують носії інтелектуальних активів ІТ-сфери. Відтак країни, які прагнуть досягти
прогресу, створюють привабливі умови для провадження ІТ-бізнесу, а науково-експертне середовище активізує пошукову діяльність у цій царині. Ми гіпотетично припускаємо, що, попри
науковий інтерес до ІТ-сфери, існує потреба у дослідженнях, які стосуються теоретичних засад і
практичних аспектів активізації її розвитку на теренах України
